# Αξιολόγηση με χρήστες

Η αξιολόγηση ενός διαδραστικού πρωτοτύπου με τους χρήστες είναι ένας από τους βασικούς πυλώνες του προγραμματισμού της διάδρασης. Η βιβλιογραφία και οι διαθέσιμες τεχνικές είναι τόσο πολλές που στην πράξη το πιο δύσκολο δεν είναι να γίνει η αξιολόγηση αλλά να αποφασίσουμε πως θα γίνει. Σε αυτό το παράρτημα περιγράφουμε σύντομα μερικές πρακτικές ιδέες για την αξιολόγηση με τους χρήστες, ως συνέχεια των παραρτημάτων της κατανόησης και κατασκευής που προηγήθηκαν. Ο σκοπός αυτού του παραρτήματος δεν είναι να καλύψει ούτε σε εύρος ούτε σε βάθος το μεγάλο θέμα της αξιολόγησης με χρήστες, αλλά να βάλει τον προγραμματιστή της διάδρασης άμεσα στην διαδικασία της αξιολόγησης.
